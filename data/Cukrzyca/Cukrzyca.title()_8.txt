Podczas XVII Konferencji „Kardiologia Prewencyjna 2024 – wytyczne, wątpliwości, gorące tematy”, która odbyła w dniach 15-16 listopada w Krakowie, ogłoszono stanowisko ekspertów Sekcji Prewencji i Epidemiologii Polskiego Towarzystwa Kardiologicznego dotyczące roli nowoczesnych metod monitorowania glikemii w zapobieganiu powikłaniom sercowo-naczyniowym u pacjentów chorujący na cukrzycę.
Fot. iStockphoto.com
Podwójne zagrożenie
Eksperci podkreślali między innymi, że pacjenci kardiologiczni chorujący na cukrzycę stanowią szczególnie narażoną grupę, a zastosowanie nowoczesnych technologii może znacząco poprawić efektywność leczenia i zmniejszyć ryzyko poważnych powikłań. Cukrzyca jest jednym z najistotniejszych czynników ryzyka chorób układu sercowo-naczyniowego, które są główną przyczyną zgonów pacjentów z tą chorobą. Szacuje się, że około 46% pacjentów z chorobą wieńcową oraz ponad 40% pacjentów z niewydolnością serca choruje jednocześnie na cukrzycę. Zaburzenia metabolizmu węglowodanów i wysoka zmienność glikemii są silnie powiązane z przyspieszonym rozwojem miażdżycy, wzrostem ryzyka zawału serca, a także większym ryzykiem rozwoju niewydolności serca. W związku z tym dokładna kontrola glikemii jest jednym z kluczowych elementów leczenia tej grupy pacjentów.
– Cukrzyca jest jednym z głównych czynników ryzyka powikłań sercowo-naczyniowych, szczególnie u osób starszych, dla których ryzyko to jest dodatkowo potęgowane przez choroby współistniejące — mówi prof. Karol Kamiński, przewodniczący Sekcji Prewencji i Epidemiologii PTK.
Klucz do lepszej kontroli i prewencji
Systemy ciągłego monitorowania glikemii, poprzez dostarczanie danych o stężeniu glukozy w czasie rzeczywistym, umożliwiają precyzyjne monitorowanie wahań glikemii i podejmowanie szybkich decyzji terapeutycznych. Pacjenci korzystający z nich mogą uniknąć niebezpiecznych epizodów hipoglikemii i hiperglikemii, które są szczególnie groźne w przypadku chorób kardiologicznych. Systemy te pozwalają również lepiej dostosować leczenie farmakologiczne oraz motywować pacjentów do zmiany nawyków żywieniowych i regularnej aktywności fizycznej.
Badania wskazują, że ciągłe monitorowanie glikemii prowadzi do poprawy wskaźników metabolicznych i poprawy skuteczności leczenia cukrzycy, między innymi poprzez pomoc w unikaniu epizodów podwyższonego stężenia glukozy i jednocześnie w unikaniu hipoglikemii. Poprawa kontroli glikemii wiąże się ze zmniejszeniem ryzyka poważnych zdarzeń sercowo-naczyniowych, co jest kluczowe w grupie pacjentów z już istniejącymi chorobami serca.
– Dynamiczne zwiększanie się liczby osób z cukrzycą typu 2 to jedno z największych wyzwań zdrowia publicznego — podkreśla prof. Piotr Jankowski, kierownik Katedry i Kliniki Chorób Wewnętrznych i Gerontokardiologii, dyrektor ds. lecznictwa Szpitala im. prof. W. Orłowskiego CMKP. – Wprowadzenie systemów ciągłego monitorowania glikemii może odegrać ważną rolę w zmniejszeniu obciążenia zdrowotnego i społecznego związanego z chorobą. Precyzyjna kontrola glikemii w populacji pacjentów z chorobami serca i naczyń może znacząco zmniejszyć liczbę powikłań i hospitalizacji, jak również obniżyć koszty terapii.
Korzyści dla pacjentów kardiologicznych chorujący na cukrzycę
W swym stanowisku eksperci wskazali, że stosowanie systemów ciągłego monitorowania glikemii w codziennej praktyce może przynieść szereg korzyści dla pacjentów kardiologicznych, w tym:
- prewencji powikłań sercowo-naczyniowych: poprawa wyrównania glikemii, zmniejszenie liczby epizodów hiperglikemii i zmienności glikemii przekłada się na mniejsze ryzyko sercowo-naczyniowe
- poprawy bezpieczeństwa leczenia: ciągłe monitorowanie glikemii pozwala unikać epizodów ciężkiej hipoglikemii, które mogą prowadzić do poważnych zaburzeń funkcji mózgu i serca, w tym do zaburzeń rytmu serca, a w efekcie nawet do zgonu
- lepszego zarządzania terapią: pacjenci i lekarze mają dostęp do precyzyjnych danych dotyczących stężenia glukozy, co pozwala na stosowanie spersonalizowanego leczenia
- edukacji i zmiany zachowań: osoby stosujące system do ciągłego monitorowania cukrzycy mogą lepiej zrozumieć wpływ diety, aktywności fizycznej i leków na stężenie glukozy, co sprzyja trwałej poprawie nawyków zdrowotnych.
Stosowanie ciągłego monitorowania stężenia glukozy jest ważnym krokiem w kierunku lepszego zarządzania chorobami przewlekłymi. Eksperci podkreślają, że technologia ta nie tylko poprawia kontrolę glikemii, ale również umożliwia wcześniejsze wykrycie zagrożeń, co może znacząco wpłynąć na obniżenie kosztów leczenia i poprawę jakości życia pacjentów. Nowe stanowisko kardiologów może również przyczynić się do większego upowszechnienia tej technologii, która od 2023 roku stała się w Polsce bardziej dostępna dzięki rozszerzeniu refundacji.
– Nowoczesne systemy ciągłego monitorowania glikemii są pomocnym narzędziem, które nie tylko wspiera leczenie, ale również pozwala zapobiegać poważnym incydentom kardiologicznym i poprawia jakość życia pacjentów — podsumowuje dr hab. Krzysztof Chlebus, przewodniczący elekt Sekcji Prewencji i Epidemiologii PTK.